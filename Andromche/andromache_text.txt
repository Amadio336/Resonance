Ἀσιάτιδος γῆς σχῆμα, Θηβαία πόλις, 
ὅθεν ποθ' ἕδνων σὺν πολυχρύσωι χλιδῆι 
Πριάμου τύραννον ἑστίαν ἀφικόμην 
δάμαρ δοθεῖσα παιδοποιὸς Ἕκτορι, 
ζηλωτὸς ἔν γε τῶι πρὶν Ἀνδρομάχη χρόνωι, 
νῦν δ', εἴ τις ἄλλη, δυστυχεστάτη γυνή 
[ἐμοῦ πέφυκεν ἢ γενήσεταί ποτε]· 
ἥτις πόσιν μὲν Ἕκτορ' ἐξ Ἀχιλλέως 
θανόντ' ἐσεῖδον, παῖδά θ' ὃν τίκτω πόσει 
ῥιφθέντα πύργων Ἀστυάνακτ' ἀπ' ὀρθίων, 
ἐπεὶ τὸ Τροίας εἷλον Ἕλληνες πέδον· 
αὐτὴ δὲ δούλη τῶν ἐλευθερωτάτων 
οἴκων νομισθεῖσ' Ἑλλάδ' εἰσαφικόμην 
τῶι νησιώτηι Νεοπτολέμωι δορὸς γέρας 
δοθεῖσα λείας Τρωϊκῆς ἐξαίρετον. 